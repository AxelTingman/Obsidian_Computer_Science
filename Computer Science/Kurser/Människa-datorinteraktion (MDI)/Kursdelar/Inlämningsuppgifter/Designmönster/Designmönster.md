#Kurs/Människa-datorinteraktion 

## Inlämningsuppgift: Designmönster

**Due:** Wednesday, 26 January 2022, 20:00

### Designmönster

På seminarium 1 ska ni diskutera resultatet av ert arbete med andra grupper. Diskussionen är beroende av att ni har gjort klart hela denna inlämningsuppgift. Efter seminariet har ni tre timmar på er att redigera ert arbete inför slutgiltig inlämning.

#### Syfte  

Att träna på bruket av olika designmönster, deras för- och nackdelar samt lämplighet i olika användningssituationer.

#### 

Uppgift

I den här uppgiften är ni designers hos en designbyrå inom UX (User eXperience). Byrån har blivit anlitad för att utforma interaktionen med en glassrobot som snart ska lanseras. Roboten kan sätta ihop kulglassar i olika smaker efter kunders önskemål. Den utvecklas av ett stort företag som länge byggt robotar för glassindustrin, men hittills endast konstruerat robotar för tillverkning och paketering av glass i fabriker. De vet alltså vad som fungerar på ett fabriksgolv, men att nu vända sig till vanliga konsumenter på stranden är helt nytt för dem. De är alltså i skriande behov av er som experter på interaktion och användarupplevelse, och de betalar konsultbyrån dyrt för er kompetens.

  

Glassroboten är tänkt att ersätta glasskiosker på badstränder runt om i Sverige. Till skillnad från en vanlig varuautomat kan den även sätta ihop glasskulor och mjukglass i strutar och bägare, i olika smaker och med strössel, såser och andra populära toppings och tillbehör. Färdigpaketerade lösglassar (pinnar, strutar) finns också för den som hellre vill ha det.

Era lösningar för vardera scenario med tillhörande mönster ska följa den mall som tillhör uppgiften (se längst ned på denna sida). Mallen ger utrymme för beskrivningar i text samt illustrationer som visar gränssnittet. Observera att det är själva gränssnittet som ska illustreras, samt att bilderna ska visa hur olika steg i interaktionen ser ut. Observera att inloggning och/eller betalningssystem och liknande inte ska visas i era lösningar.  

  

#### 

Redovisning och inlämning

Under seminarium 1 kommer din grupp att diskutera era förslag med andra grupper. Ni ska därför vara förberedda att presentera och diskutera era lösningar under seminariet. Efter seminariet har ni tre timmar på er att redigera ert arbete inför slutgiltig inlämning.  

  

För **godkänt** betyg på uppgiften krävs:

  

-   En lösning per scenario med angivet mönster, enligt mall. Inlämningsmallen är korrekt använd.
-   Tydlig beskrivning av lösningen i text, enligt mallen.
-   Argumentationen för designbesluten skall vara välgrundade och ha stöd i källorna.
-   Tydlig bildsekvens som illustrerar gränssnittet, enligt mallen. –  Bilderna (minst tre) ska visa hur er lösning presenteras för användaren under olika steg i interaktionen.
-   Akribi (vetenskaplig noggrannhet): korrekt språkbruk, korrekt använd terminologi ur kurslitteraturen, tydliga bilder samt korrekt använda mallar.  
    
-   Regler för rapportskrivning skall vara uppfyllda och uppgiften skall vara inlämnad i tid.
-   Uppgiften ska lämnas in i PDF-format.  
    

Betyget **underkänt** ges om någon av dessa punkter ej är tillfredställande.  
  
Ett underkänt arbete ska kompletteras och lämnas in i restinlämningslådan senast fyra veckor efter kursslut.  

  

### 

Mönster och användningssituationer

 Utgå från dessa korta scenarion. Använd den mönstertyp som anges för att designa er lösning.

Välj mönster från dessa källor:

-   User Interface Design patterns. [http://ui-patterns.com](http://ui-patterns.com/patterns/) 
    
-   A Pattern Library for Interaction Design. [http://welie.com](http://welie.com/patterns/) 

##### 1. Sök

Ayla vet redan vilken glass hon vill ha (päronsplitt - alltså en färdigpaketerad glass) och hon vill slippa leta igenom olika menyer eller bilder för att hitta den. Visa hur en **sökfunktion** skulle kunna se ut som gör Aylas sökning enkel.

  

##### 

2. Meny

Ellie vet inte vilken glass hon vill ha och vill se en översikt av vad som erbjuds samtidigt som hon bestämmer sig. Testa att lösa Ellies problem med designmönstret **Meny**. Tänk på att menyn behöver visa olika begränsningar, såsom olika toppings endast finns till kulglass samt att vissa val är ömsesidigt uteslutande (det går inte att få sin glass i både bägare och strut) etc. 

##### 

3. Karusell

Nu är användarsituationen lite omvänd. Det är glassfabrikanten som vill påverka glasskunder att handla färdigpaketerade glassar med specialerbjudande. Just nu är det kampanj på alla Magnumglassarna. Visa hur Magnumglassarna kan rullas upp i en **karusell** på ett lockande sätt. 

##### 4. Wizard

Albert vill ha kulglass, gelato. Han vet det inte än, men när han gjort sina val kommer han ha ett rån med tre kulor (mandoria, bacio, zabione) i sin hand. Glassen toppar han med vispgrädde, fruktströssel och jordgubbssås. Komplicerat värre, hur kan en **wizard** hjälpa honom? 

##### 5. Formulär

Albert blev supernöjd med sin överdådiga glass, och vill bjuda sin kompis Coco på en likadan i ett glassogram. I roboten kan Albert fylla i ett **formulär**, och då skickas en QR-kod till Coco som hon kan använda i en likadan maskin. Hur glassen ser ut kan matas in i ett textfält och behöver inte komponeras i detta scenario, och utöver detta behöver han också mata in mottagarens namn, telefonnummer, ett personligt meddelande samt val av bakgrundsbild (stranden, ballonger eller en selfie). Hur ser formuläret ut och hur fungerar det?

  

  

### Källor

-   Norman, Benyon
    
-   Toxboe, A. (2019). User Interface Design patterns. [http://ui-patterns.com](http://ui-patterns.com/patterns/) [2021-09-17]
    
-   van Welie, M. (2008). A Pattern Library for Interaction Design. [http://welie.com](http://welie.com/patterns/) [2021-09-17]
    

Här hittar ni information om Harvards referenshanteringssystem: [https://www.hb.se/biblioteket/akademiskt-sprak/referera-till-kallor/guide-till-harvardsystemet/](https://www.hb.se/biblioteket/akademiskt-sprak/referera-till-kallor/guide-till-harvardsystemet/) [](https://www.hb.se/biblioteket/akademiskt-sprak/referera-till-kallor/guide-till-harvardsystemet/) [2021-09-17]